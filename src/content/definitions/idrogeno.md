---
title: Idrogeno
image: https://external-content.duckduckgo.com/iu/?u=https%3A%2F%2Fwww.peoplegreen.it%2Fwp-content%2Fuploads%2F2020%2F12%2FIdrogeno-Verde-3.jpg&f=1&nofb=1&ipt=b7a75b6cc71d6c78c0b6d2e3e29b61877ed0c55ef08f077c25a4d2279f6c911f&ipo=images
---

L'idrogeno (simbolo H, dal latino moderno hydrogenium, basato a sua volta sul greco ὕδωρ, hýdor, «acqua», con la radice
γεν-, ghen-, «generare», quindi «generatore di acqua») è il primo elemento chimico della tavola periodica (numero
atomico 1) e il più leggero. Con l'idrogeno inizia il primo periodo del sistema periodico e il primo gruppo, e quindi il
blocco s.
È l'elemento più abbondante dell'universo osservabile e il suo isotopo più comune, il prozio, consiste di un protone,
che forma il nucleo, e di un elettrone. Essendo l'atomo più semplice, è stato studiato in maniera approfondita dalla
meccanica quantistica.
Allo stato libero, a pressione atmosferica e temperatura ambiente (298 K), si trova sotto forma di gas biatomico avente
formula H2 (diidrogeno), incolore, inodore, insapore e altamente infiammabile, con un punto di ebollizione di 20,27 K e
un punto di fusione di 14,02 K. Allo stato legato è presente nell'acqua (11,19%) e in tutti i composti organici e
organismi viventi; inoltre è occluso in alcune rocce, come il granito, e forma composti con la maggior parte degli
elementi, spesso anche per sintesi diretta.
È il principale costituente delle stelle, dove è presente nello stato di plasma e rappresenta il combustibile delle
reazioni termonucleari, mentre sulla Terra è scarsamente presente allo stato libero e molecolare e deve quindi essere
prodotto per i suoi vari usi; in particolare è usato nella produzione di ammoniaca, nell'idrogenazione degli oli
vegetali, in aeronautica (in passato nei dirigibili), come combustibile alternativo e più di recente come riserva di
energia nelle pile a combustibile.
